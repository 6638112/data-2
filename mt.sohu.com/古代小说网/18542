➜刘强：笔墨因缘养此身——《世说新语资料汇编》跋识
http://www.sohu.com/a/423154705_100098090	84213
<p>是编起心动念，盖在戊寅之初（西历一九九九），迄今已二十年矣。检阅当年笔札，书名年份，赫然在目，毫厘不爽，是知一切因果，皆有定数，古人诚不我欺也。</p>
<p class="ql-align-center"><img src="http://p8.itc.cn/images01/20201008/84a37b1117fc4d51902c2509e210a0cc.png" max-width="600"><span class="img-desc" style="font-size: 16px;">《世说新语资料汇编》，刘强编着，凤凰出版社2020年版。</span></img></p>
<p>夫《世说》一书，虽隶属说部，系子书之流亚，而其所叙人事，要在可稽，嘉言懿行，足资管窥，世变风会，亦可镜鉴，故又颇具史家之笔法。钱遵王谓其“变史家为说家”，信不虚也。</p>
<p>至其辞旨玄澹，寄意遥深，珠玑琳琅，赏心悦目，则尤为古今有识者所盛称。举凡清露晨流，新桐初引；清风朗月，芝兰玉树；岩岩孤松，濯濯春柳；山阴道上行，如在镜中游；郊邑正自飘瞥，林岫便已皓然；诸多景语，恐非第一流诗家不可办。</p>
<p>又如颊上三毛，殊胜未安；传神写照，正在阿堵；角巾还第，元规尘污；庙堂丘壑，不废啸歌；手挥五弦易，目送归鸿难；如许神形，亦非第一等画家莫能工。</p>
<p>余尝谓《世说》之作，乃合画家与诗家于一体，熔史家与说家于一炉。有此“四家”之才络绎奔会，丛集一书，可谓“彬彬之盛，大备于时”，宜乎《世说》素为文人士夫所爱读也。</p>
<p class="ql-align-center"><img src="http://p9.itc.cn/images01/20201008/40b68b6906e943cd83333a68859f0d7a.jpeg" max-width="600"><span class="img-desc" style="font-size: 16px;">《世说新语会评》</span></img></p>            <div class="lookall-box">
<div class="lookall-shadow"></div>
<section class="lookall">
<a href="javascript:;" class="show-all" id="showMore">
<em>展开全文</em>
</a>
</section>
</div>
<div class="hidden-content control-hide">
<p>余又尝谓，《世说》之可称道者多矣。辨其体，则兼备文史而独妙；论其旨，则依违礼玄而和同；赏其趣，则涵融雅俗而标新；初读若不屑其浅俚，渐入始洞察其深邃；虽可资谈助、充诗料，又岂仅资谈助、充诗料而已哉！</p>
<p>《世说》之学，亦非其它说部之学所可望项耳。推其时，则度越三百载；测其域，则横跨南北中；寻其教，则兼通儒释道；绎其法，则涵盖文史哲。今人若治其学，及门穿廊说时易，登堂入室足下难——所谓博通奄贯、彻底究竟者，非不欲者，实不能也。</p>
<p>昔王元美耽恋《世说》，“每读辄患其易竟”，谓其“或造微于单辞，或征巧于只行，或因美以见风，或因刺以通赞，往往使人短咏而跃然，长思而未罄”；乃率尔操觚，取与《何氏语林》合二为一，采摭删并，编为《世说补》，一时风行纸贵，几欲抗驾临川，淆乱原书；而东瀛数百年之“世说热”，实颇假藉于元美之力也。</p>
<p class="ql-align-center"><img src="http://p3.itc.cn/images01/20201008/343fd8fb973a43528656399a4abed972.jpeg" max-width="600"><span class="img-desc" style="font-size: 16px;">明刊本《世说新语补》</span></img></p>
<p>元美之弟敬美，亦雅爱《世说》，刊刻之，批点之，考辨之，当仁不让，不遗余力；“世说学”之目，由其发皇，良有以也。王氏昆仲，名称“双美”，其于《世说》学之光大亦然。“二王”之于“二刘”，可谓“功臣”矣！</p>
<p>余虽不才，亦临川门下一走狗耳，每览《世说》其书，常不忍释卷；无他，盖以其言入耳，其人入目，其情入心，其旨入玄也。</p>
<p>昔尝用力于《世说》古今文献资料之搜集，虽不敢称孜孜矻矻，兀兀穷年，而日拱一卒，锱铢必较，亦所不敢辞也。每有片言只字之得而自喜，直有不知手之舞之足之蹈之者，尝自谓有“世说癖”，耽之溺之，而不以为惑也。</p>
<p>夫子曰：“知之者不如好之者，好之者不如乐之者。”余于《世说》，亦可谓知而好之、好而乐之也已矣。</p>
<p class="ql-align-center"><img src="http://p8.itc.cn/images01/20201008/0c27f29b97d04fd494ef4c2360f4134a.jpeg" max-width="600"><span class="img-desc" style="font-size: 16px;">《世说学引论》</span></img></p>
<p>如是忽忽二十载，乃有兹编之付梓。盖戊戌以来，世变频仍，嚣嚷未息，余赖有诸书之董理雠校，而得以排忧遣闷。虽然，犹未敢以着述自诩耳。</p>
<p>年来文债山积，案牍劳形，而校书之役，虽有暂停而未尝怠工，其间临深履薄，时或惊悚之况，盖非亲历而不得与知也。</p>
<p>陈眉公尝云：“余得古书，校过付抄，抄过复校，校过付刻，刻后复校，校过即印，印后复校，然鱼鲁帝虎，百有二三，夫眼眼相对尚然，况以耳传耳。其是非毁誉，宁有真乎？”（《太平清话》卷二）</p>
<p class="ql-align-center"><img src="http://p4.itc.cn/images01/20201008/050044a6182a490e987ea65e07ffb758.jpeg" max-width="600"><span class="img-desc" style="font-size: 16px;">《有竹居新评世说新语》</span></img></p>
<p>初以为不过文人夸饰，今则深信不疑。校雠之余，亦尝笔墨遣兴，乃得诗三首，以记其概。一曰《校书吟》：</p>
<p class="ql-align-center">恋恋春光付水流，</p>
<p class="ql-align-center">廿年勤苦未销愁。</p>
<p class="ql-align-center">讹误宜堪白眼对，</p>
<p class="ql-align-center">差池最怕朱砂求。</p>
<p class="ql-align-center">校书更比抄书累，</p>
<p class="ql-align-center">作者先分读者忧。</p>
<p class="ql-align-center">工罢低眉失好侣，</p>
<p class="ql-align-center">老翁只是未白头。</p>
<p>此诗写于是编交稿之日，末句取曹丕《与吴质书》“已成老翁，但未白头”意也。未几，又有《近事随感》诗云：</p>
<p class="ql-align-center">讲罢论经校《世说》，</p>
<p class="ql-align-center">青春热血半消磨。</p>
<p class="ql-align-center">仁中智慧宅心久，</p>
<p class="ql-align-center">纸上风流在晋多。</p>
<p class="ql-align-center">世事沧桑云变狗，</p>
<p class="ql-align-center">书斋困顿灯欺蛾。</p>
<p class="ql-align-center">遥知天道能还好，</p>
<p class="ql-align-center">顾盻今生已蹉跎。</p>
<p>“论经”者，《论语》也。近年来，讲学多讲《论语》，撰述犹在《世说》，自谓“双语教学”。盖以无聊事以遣有涯生，虽不能忘倦，姑聊以解忧耳。</p>
<p class="ql-align-center"><img src="http://p6.itc.cn/images01/20201008/923424e509bb464ba95a99e28c0a295a.jpeg" max-width="600"><span class="img-desc" style="font-size: 16px;">《世说新语研究史论》，刘强着，复旦大学出版社2019年12月版。</span></img></p>
<p>日前，又将拙着《世说新语研究史论》一书付梓，复题一诗云：</p>
<p class="ql-align-center">二刘心事付红尘，</p>
<p class="ql-align-center">笔墨因缘养此身。</p>
<p class="ql-align-center">叔度碑前尝伫立，</p>
<p class="ql-align-center">伯伦瓮侧久逡巡。</p>
<p class="ql-align-center">明知少作终成悔，</p>
<p class="ql-align-center">所幸中年始欲仁。</p>
<p class="ql-align-center">大梦如痴今已醒，</p>
<p class="ql-align-center">雪泥鸿爪尚留痕。</p>
<p>是编问世在即，心犹未安，用赘数言于上，以充跋尾云尔。敢请博雅君子，高贤大德，不以不才而见弃，不因未审而见嗤焉。</p>
<p class="ql-align-right">己亥中秋谨识于沪上</p>
<p>作者简介</p>
<p>刘强，字守中，同济大学人文学院教授，博士生导师。百家讲坛主讲嘉宾。已出版有《世说学引论》《竹林七贤》《魏晋风流》《论语新识》《世说三昧》《穿越古典》《世说新语研究史论》等着作近二十种。</p>